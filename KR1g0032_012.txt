# -*- mode: mandoku-view -*-
#+TITLE: 古微書
#+DATE: 2018-03-28 13:09:41.815074
#+PROPERTY: ID KR1g0032
#+PROPERTY: BASEEDITION WYG
#+PROPERTY: WITNESS master    
#+PROPERTY: JUAN 卷十二
<pb:KR1g0032_WYG_012-1a>¶
欽定四庫全書¶
　古㣲書巻十二¶
　　　　　　　　　　　　　明　孫㲄　編¶
　春秋漢含孳¶
賁居子曰昔翁難雉乙卜於白若之猶知夏之¶
¶
¶
後有商商之後有周謂孔子之後不應知有漢亦¶
¶
¶
誤也顧可以言漢亦可以言晉魏可以言晉魏亦¶
¶
¶
可以言唐若宋若今日若無窮際矣謂書出漢儒¶
¶
<pb:KR1g0032_WYG_012-1b>¶
又不應如是之膚固知是商瞿馯臂軰偶然而推¶
¶
¶
故訖于漢¶
¶
天子所以昭察以從斗樞禁令天下繼體守文宿思以¶
合神保乆長¶
天子受符以辛日立號宰奉圖宗人共觀九日悉見¶
後日之過方來之害以告天(受位謂應期之人當起者之符代行其錄運者也)¶
曰請封禪到岱宗畫期過數告請命¶
經十有四年春西狩獲麟赤受命倉失權周滅火起薪采得麟孔¶
<pb:KR1g0032_WYG_012-2a>¶
子曰丘覽史記援引古圖推集天變為漢帝制法陳叙圖¶
錄(又)丘水精治法為赤刺功(又)黑龍生為赤必告示¶
使知命　有人握夘金刀在軫北字季天下服夘在東¶
方陽所立仁且明金在西方隂所立義成功刀居右字¶
成章刀擊秦枉矢東流水神哭祖龍死¶
　諸如此說皆疑于夫子之不王也不知自商瞿一卦¶
　曰子有聖智而無位夫子巳歎訖而息志矣賁居子¶
　曰昔夫子適周見老意欲相招以力挽氣運更始¶
<pb:KR1g0032_WYG_012-2b>¶
　太平也老氏一見夫子目營四海心竊鄙之遂望望¶
　焉西去而不顧于是聖人之氣不王于中夏而集于¶
　逺夷矣故夫子亦欲遊九夷從風嬉焉及聞太子晉¶
　之上賓也睠然嗟曰明王不作天下其莫能宗予此¶
　以感于鳳不至也使子晉無死將法堯禪舜與曰聖¶
　人亦不能為時子晉之語師曠已云一姓不再興矣¶
　然則夫子亦安能為東周哉惟有作春秋已耳¶
房心為明堂天王布政之宫　少㣲之北大夫位為帝¶
<pb:KR1g0032_WYG_012-3a>¶
者佐也¶
三公在天為三台九卿為北斗三公象五嶽九卿法河¶
海二十七大夫法山陵八十一元士法谷阜合為帝佐¶
以匡綱紀¶
強幹弱流天之道也¶
水火交感隂陽以設夫婦象也妻太隂臣法金位(金隂)¶
(中之職故喻臣位水能純柔純柔妻象也)¶
臣子謀日乃食陽弱辰逆太白經天(陽弱君柔不堪也)¶
<pb:KR1g0032_WYG_012-3b>¶
女主盛臣制命則地動坼畔震起山崩淪¶
九卿阿黨擠排正直驕奢僣害則江河潰決¶
專一精并氣凝為雹(宋均曰謂若魯僖公脇于齊以妾為妻尊重齊媵無迴曲之心感隂)¶
(水氣乃使結而不解散)¶
穴藏之蟻先知雨隂曀未集魚巳噞喁巢居之鳥先知¶
風樹木未揺禽巳羽翰¶
蝗起於貪螽者飛而甲為害故天雨螽則刑法醜螟應¶
苛尅¶
<pb:KR1g0032_WYG_012-4a>¶
斷木寒水泥土當根(注泥上穿土出泥也)¶
雩祭禱辭曰萬國今大旱野無生稼寡人當死百姓何¶
謗不敢煩民請命願撫百姓以身塞無狀¶
請雨祝曰昊天生五谷以養人今五榖病旱恐不成敬¶
進清酒脯再拜請雨雨幸大㴻¶
　春秋佐助期¶
¶
此主為炎漢佐命豫幟其籙故蕭何之狀現于圖¶
¶
¶
文當時必併及諸傑後不傳耳¶
¶
<pb:KR1g0032_WYG_012-4b>¶
天子法斗諸侯應宿¶
諸侯上象四七三公寅亮参兩四七二十八宿也参兩¶
天地也¶
古語曰月麗于畢雨滂沱月麗于箕風沙¶
武露布文露沈(注云甘露降其國布散者人尚武沈重者人尚文)¶
角為天門左角神名其名芳右角神名其光率¶
亢為廟廷房為四表布三公道　尾箕為后宮之長奎¶
主武庫婁主苑牧昴主獄事　天女主布帛　虚主禮¶
<pb:KR1g0032_WYG_012-5a>¶
堂　營室主軍糧　主神明　栁主教令　咸池主¶
五糓　昴畢為天街¶
織女神名收隂　廐星傳令伸名詩時　太尉主甲卒¶
神名辦㑹　天弓主司弓弩之張神名推亡　粟神名¶
許給姓庸天　麥神名福習　黍神名侜佞蘭　郝荳¶
神名靈殖姓樂¶
　按星辰之位號已難諗矣復從而注其姓字其形狀¶
　其衣服其居處靡密巳甚顧道釋二藏所稱引名狀¶
<pb:KR1g0032_WYG_012-5b>¶
　各殊則必皆襲自緯書而後稍汎濫也今㨿雲笈七¶
　籖有云角星神姓賓名逺生衣緑單衣亢星神姓¶
　扶名司馬馬頭赤身衣赤緹單衣帶劍氐星神姓王¶
　名師子衣青紗單衣房星神姓洪名寄生衣絳緋單¶
　衣心星神姓女名凃祖牛頭人身衣黄單衣帶劍尾¶
　星神姓凃名徐澤兎頭人身衣青單衣箕星神桑木¶
　之精姓元闕名仲衣飄颻玉紗單衣南斗星神姓陽¶
　名多衣青單衣持矛牛星神姓栁名將生衣絳單¶
<pb:KR1g0032_WYG_012-6a>¶
　衣女星神姓刁名徐字鬰子犬頭人身虚星神槐之¶
　精也姓木名徐他䑕頭人身衣艮黑單衣帶劍危星¶
　神姓劉名歸生衣瓊紋單衣帶劍營室之内五色襍¶
　神營室天子受命之司姓吕名昇衣黄錦單衣東璧¶
　星神姓石名蘓和豕頭人身衣黑單衣帶劍奎星神¶
　姓黑名石勝衣丹紗單衣帶劍婁星神姓竺名逺來¶
　衣流熒單衣胃星神姓馮名謝君衣流黄單衣帶劍¶
　星神姓張名弩小衣緑青單衣畢星神姓柔名公¶
<pb:KR1g0032_WYG_012-6b>¶
　孫帶劍衣白毛單衣觜星神姓王名平衣龍青單衣¶
　参星神姓銅名徐舒衣黄緋單衣帶劍井星神名搏¶
　陽衣黄水單衣帶劍能致鳳凰武星神主震姓¶
　作名凃于蛇頭黑身帶劍衣赤野單衣柳星神主坎¶
　姓角名石襄羊頭人身衣黄韋單衣七星神主艮名¶
　勝子衣飛霞單衣張星神主巽姓李名神子衣赤血¶
　單衣翼星神主離姓張名奴子衣赭黑單衣軫星神¶
　主兊姓(闕)名蘓子衣流黄單衣¶
<pb:KR1g0032_WYG_012-7a>¶
　又法苑珠林初置星宿為先首形似剃刀次置畢¶
　形如立义觜形如鹿頭参性多嗔怒一星如婦人黶¶
　井兩星形如脚跡鬼嵗星之子其性温和如佛胸滿¶
　相栁亦如婦人黶復置南方七星形如河岸張形如¶
　人脚跡翼亦如脚跡軫形如人手角屬喜樂天亦如¶
　婦人黶亢形同氐屬於火天形闕復次西方房宿形¶
　如瓔珞心屬帝釋天形如大麥尾形如蠋尾箕屬形¶
　如牛角斗形如人拓地牛形如牛頭女如大麥粒復¶
<pb:KR1g0032_WYG_012-7b>¶
　置北方虚形如鳥危屬多羅挐天室壁皆如脚跡奎¶
　如婦人黶婁形如鳥頭胃形如鼎足　参此二藏於¶
　星宿名狀若有實諦要之緯書所由來非一世也其¶
　稱姓字亦必上古十巫之家有為此說者¶
太白入軫兵大起(又)五星有入軫者皆為兵大起庫兵¶
動鼓自鳴諸侯得衆也(一云)得諸侯象也¶
螽之為蟲赤頭黑身兩翼而行隂中陽也螽之為言衆¶
暴衆也¶
<pb:KR1g0032_WYG_012-8a>¶
八月雨夜菜生於洿下地中作羮甚美吳中以¶
鱠魚作膾菜為羮魚白如玉菜黄若金稱為金羮玉¶
膾一時珍食¶
天門山上有䓗所種畦瓏悉成行人拔取者悉絶若精¶
誠而求即不拔自出竒異辛香¶
凡黍為酒陽據隂乃能動故以麥釀黍為酒(麥隂也是先潰麴黍)¶
(後入故曰陽相感皆據隂也相得而沸是其動也凡物隂陽相感非為作酒)¶
不當華而華易大夫不當實而實易相室¶
<pb:KR1g0032_WYG_012-8b>¶
漢相蕭何長七尺八寸精生也耳三漏月角火形¶
　春秋保乾圗¶
天皇地皇人皇皆九人分為九州長天下¶
天皇於是斟元陳極以立易威(言酙酌元化該皇極以建易道宋均云咸則也)¶
(言斟酌元氣陳列樞機之行以改立先法也)¶
女蝸氏命娥陵氏制都梁管以一天下之音命聖氏為¶
班管以合日月星辰名曰充樂(又令)隨作笙簧¶
　按續博物志女蝸之功烈上際九天下契黄壚名聲¶
<pb:KR1g0032_WYG_012-9a>¶
　被後世光輝垂萬物乗雷車服應龍驂青虬席蘿圗¶
　震黄璐援絶瑞前白螭後奔虵而後世不知其有娥¶
　陵三臣亦未讀緯書耳¶
黄帝坐於扈閣鳳凰銜書至帝前其中得五始之文焉¶
移河為界在齊吕填閼八流以自廣(言齊桓拓境塞其八枝并使歸徒駭)¶
(一河也)¶
吐珠於澤誰能不含(珠出於野澤之中誰能不含取以為寳也)¶
天子之尊也神精與天地通血氣含五帝精天愛之子¶
<pb:KR1g0032_WYG_012-9b>¶
之也¶
三百年斗歴改憲¶
　春秋握成圗¶
孔子作春秋陳天人之際記異考符¶
執家要含始游雒池赤珠上刻曰玉英吞此為王客以¶
其年劉季為漢皇(為王客者為王者所賓客)¶
漢賊臣名孫登大形小口長七尺九寸巧用法多技方¶
詩書不用賢人杜口也¶
<pb:KR1g0032_WYG_012-10a>¶
江充之害其萌反舌鳥入殿(一作保乾曜篇)¶
　春秋内事¶
¶
春秋孝經各有内事雖不係緯䜟篇目而其文詞¶
¶
¶
殊甚龎噩又俱有宋均之注故以為錞¶
¶
天有十二分以日月之所躔也地有三十分王侯之所¶
居也¶
自開闢後五緯各居其方至伏羲乃消息禍福以制¶
吉凶始合之以為元¶
<pb:KR1g0032_WYG_012-10b>¶
伏羲氏以木徳王天下之人未有宅室未有水火之和¶
於是乃仰觀天文俯察地理始畫八卦定天地之位分¶
隂陽之數推列三光建分八節以文應瑞凡二十四消¶
息禍福以制吉凶¶
神農地過日月之表¶
軒轅氏以土徳王天下始有堂室髙棟深宇以避風雨¶
風后善於伏羲之道故使推衍隂陽之事當天天宫也¶
隂宅以日竒陽宅以月耦隂宅先内男子當令竒陽宅¶
<pb:KR1g0032_WYG_012-11a>¶
先内女子當令耦乃吉隂宅内男子三人陽宅内女子¶
二人¶
夏后氏金行初作葦茭言氣交也殷人水徳以螺首慎¶
其閉塞使如螺也周人木徳以桃為梗言氣相更也今¶
人元日以葦插户螺則今之門鐶也桃梗今之桃符也¶
太黄負山能動天地氣者孔甲遇之是為天¶
日者陽徳之母¶
<pb:KR1g0032_WYG_012-11b>¶
　古㣲書卷十二¶
